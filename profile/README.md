## 🦢 Verbonden Stilte 

Ouders die hun kindje net verloren hebben, worden ineens geconfronteerd met het organiseren van een afscheid. Iets waar je als ouder waarschijnlijk nooit over hebt nagedacht. Het op een mooie manier afscheid nemen kan enorm helpen in het rouwproces. En ook na de uitvaart blijft aandacht voor het grote gemis heel belangrijk. Verbonden Stilte helpt het verdrietige afscheid van een jong kindje een beetje mooier te maken. 

### WAAR WIJ IN GELOVEN

Wij weten uit eigen ervaring en door de vele honderden ouders die wij al hebben mogen helpen, wat belangrijk is rondom het afscheid van een jong kindje. Wij geloven in:

- Een waardevolle herinnering – Als een kindje overlijdt, is de periode om mooie herinneringen te kunnen maken met elkaar per definitie te kort geweest. Daarom is een mooi afscheid van onschatbare waarde. Ouders halen troost en kracht uit de herinnering aan een waardig afscheid.

- Persoonlijke benadering – Hoe een verdrietig afscheid een beetje mooier wordt, heeft voor iedereen een andere invulling. Dit is de reden dat Verbonden Stilte ouders zelf laat kiezen uit verschillende uitvaartgerelateerde mogelijkheden.

- Blijvende aandacht – Afscheid nemen stopt niet na de uitvaart. Verbonden Stilte schenkt op verschillende momenten in het eerste jaar na het overlijden aandacht aan het grote gemis dat ouders ervaren.


### OVER ONS 
Juliette en Liselot vormen de operationele kracht achter Verbonden Stilte. Juliette richtte de stichting op in 2017. Jarenlang pakte zij alle lopende zaken op met Saskia (bestuur). Sinds 2024 heeft Liselot de rol van Saskia overgenomen. Juliette en Liselot runnen samen de succesvolle ondernemingen Zwaan & Muijs en Vital Workplace.

De operationele werkzaamheden bestaan o.a uit het coördineren van een geweldig team van ruim 40 toegewijde vrijwilligers tot het schrijven van fondsaanvragen, beheren van mailboxen, opstarten van acties, initiëren van nieuwe campagnes en projecten ter ondersteuning van het mooie doel.

### HET ONTSTAAN VAN VERBONDEN STILTE

_Mijn oudste dochter Félice overleed in september 2017 aan de gevolgen van een bacteriële hersenvliesontsteking. Tijdens haar afscheid vertelde ik haar dat ik haar groter in mijn leven wilde en dat ik wilde dat iedereen haar leven zou kennen. Deze woorden zette ik nog geen twee maanden na haar overlijden om in Stichting Félice. Toen Félice overleed heb ik prachtige herinneringen gemaakt in de dagen dat ze nog bij ons was en was ik druk met het vormgeven van het mooiste afscheid. We balsemden Félice waardoor we haar nog volop hebben kunnen kussen en knuffelen. Tijdens de afscheidsdienst lag ze in een bloemenzee in een wit ovalen kistje met roze zwaantje erop. We aten taartjes met haar naam, proosten met roze bubbels op haar leven en lazen haar het laatste verhaaltje voor het ‘slapengaan’. Alles was nog mooier dan ik had durven hopen. De dagen tussen haar overlijden en de uitvaart zijn de mooiste, meest liefdevolle en bijzondere dagen uit mijn leven. Hoe verdrietig ze tegelijkertijd ook waren. Ik wens voor ouders die hetzelfde mee moeten maken, dat zij net zo’n waardevolle week en afscheid mogen hebben als wij met Félice hebben gehad. Eind 2023 besloten we dat het tijd was dat de naam Félice weer terug naar het gezin gaat, waar zij thuishoort. De stichting is hard gegroeid en geprofessionaliseerd. Daar hoort ook een passendere naam bij. Zodoende is de stichting vanaf januari 2024 verdergegaan onder de naam Verbonden Stilte._

> Juliette Zwaan, mama van Félice
<!--

**Here are some ideas to get you started:**

🙋‍♀️ A short introduction - what is your organization all about?
🌈 Contribution guidelines - how can the community get involved?
👩‍💻 Useful resources - where can the community find your docs? Is there anything else the community should know?
🍿 Fun facts - what does your team eat for breakfast?
🧙 Remember, you can do mighty things with the power of [Markdown](https://docs.github.com/github/writing-on-github/getting-started-with-writing-and-formatting-on-github/basic-writing-and-formatting-syntax)
-->
